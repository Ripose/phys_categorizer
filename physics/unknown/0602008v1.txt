ENRICO FERMI E ETTORE MAJORANA:  
CONTINUITÀ E RINNOVAMENTO  
NELL’INSEGNAMENTO DELLA FISICA TEORICA 
 

Alberto De Gregorio 
Salvatore Esposito 

RIASSUNTO.  Nel  1927  Enrico  Fermi,  appena  nominato  professore,  tenne  presso 

l’istituto  di  via  Panisperna  il  suo  primo  corso  di  Fisica  teorica.  L’anno  seguente 

ebbe tra i suoi allievi Edoardo Amaldi, Emilio Segrè e Ettore Majorana. Le lezioni 

del 1927-28, delle quali possiamo agevolmente ricostruire il contenuto, dovettero 

avere  un  forte  impatto  nella  formazione  di  questi  giovani  allievi,  che  divennero 

presto  attivi  nelle  ricerche  condotte  a  Roma.  In  questa  prospettiva,  il  caso  di 

Majorana si rivela dei tre il più interessante: tra il 1933 e il 1936 egli progettò, in 

veste  di  libero  docente,  di  tenere  tre  corsi  avanzati  di  fisica,  prima  di  essere 

nominato  per  «alta  fama»  professore  di  ruolo  in  Fisica  teorica,  nel  1937. 

Dall’analisi delle lezioni che egli tenne a Napoli nel 1938,  possiamo concludere 

che Majorana in parte si rifece alle lezioni di Fermi che seguì da studente, in parte 

espose argomenti molto avanzati per l’epoca, che conferivano al corso un’impronta 

assai moderna. Molti di quegli argomenti di frontiera erano citati già nei programmi 

che Majorana aveva presentato come libero docente alcuni anni prima. 

(cid:2)(cid:1)

 

 

 

(cid:1)

Tristo è quel discepolo  
che non avanza il suo maestro. 

Leonardo Da Vinci 

 

 

L’ambiente di via Panisperna 

Per  iniziativa  di  Orso  M.  Corbino,  direttore  dell’Istituto  fisico  della  Regia 

università  di  Roma  e  influente  uomo  politico,  nel  1926  è  messa  a  concorso 

dalla  Facoltà  di  scienze  dell’università  di  Roma  la  prima  cattedra  italiana  di 

Fisica  teorica,  che  andrà  a  Enrico  Fermi  appena  venticinquenne.  Enrico 

Persico, di un anno più grande di Fermi, è secondo e sarà chiamato poco dopo 

a  Firenze.  Aldo  Pontremoli,  terzo,  andrà  a  Milano,  ma  nel  1928  perirà 

tragicamente, poco  più che  trentenne,  nella  spedizione  del dirigibile  «Italia» 

guidata  da  Umberto  Nobile.  Il  giudizio  della  commissione  è  decisamente 

lusinghiero nei confronti di Fermi: 

La Commissione, esaminata la vasta e complessa opera scientifica del prof. Fermi, 

si  è  trovata  unanime  nel  riconoscerne  le  qualità  eccezionali  e  nel  constatare  che 

egli,  pure  in  così  giovane  età  e  con  pochi  anni  di  lavoro  scientifico,  già  onora 

altamente la fisica italiana. Mentre possiede in modo completo le più sottili risorse 

della  matematica,  sa  farne  uso  sobrio  e  discreto,  senza  mai  perdere  di  vista  il 

problema  fisico  di  cui  cerca  la  soluzione  e  il  giuoco  e  il  valore  concreto  delle 

grandezze  fisiche  che  egli  maneggia.  Mentre  gli  sono  perfettamente  familiari  i 

concetti  più  delicati  della  meccanica  e  della  fisica  matematica  classica,  riesce  a 

muoversi  con  piena  padronanza  nelle  questioni  più  difficili  della  fisica  teorica 

moderna, cosicché egli è oggi il più preparato e il più degno per rappresentare il 

nostro Paese in questo campo di così  alta e febbrile attività  scientifica  mondiale. 

La Commissione pertanto [...] ritiene di poter fondare su  lui le  migliori  speranze 

per l’affermazione e lo sviluppo futuro della fisica teorica in Italia. 

(cid:1)

(cid:3)(cid:1)

L’istituto di via Panisperna aveva necessità di trasformarsi in una struttura 

moderna, del tipo di quelle esistenti all’estero. A Fermi, cui erano affidate le 

ricerche  in  campo  teorico,  fu  affiancato  per  la  parte  sperimentale  Franco 

Rasetti:  entrambi,  sotto  la  direzione  di  Corbino,  costituiranno  le  colonne 

portanti della nascente  scuola di  fisica  romana. La  stima  di  Corbino traspare 

chiaramente: 

Nel  Rasetti  sono  accoppiate  con  raro  equilibrio  le  doti  di  un  brillante  e  accurato 

sperimentatore  con  una  profonda  conoscenza  della  fisica  teorica  fin  nei  suoi  più 

moderni  sviluppi  e  con  qualità  di  organizzatore  di  primo  ordine.  La  sua 

competenza  è  universalmente  riconosciuta  in  Italia  e  all’estero  dove  fu  più  volte 

invitato a tenere conferenze. 

Quando  Fermi,  all’inizio  del  1927,  comincia  a  insegnare  e  a  lavorare  a 

Roma,  soltanto  una  dozzina  di  studenti  frequenta  i  quattro  anni  del  corso  di 

laurea  in  Fisica.  La  prima  cosa  da  fare  consiste,  allora,  nel  reclutarne  altri, 

possibilmente  validi  e  motivati.  Corbino  se  ne  assume 

il  compito, 

cominciando  a  tenere  discorsi  agli  studenti  del  primo  biennio  di  Ingegneria 

che  frequentano  il  suo  corso  di  Fisica  sperimentale,  esortando  alcuni  tra  i 

migliori a mutare indirizzo di studi: 

Qualcuno di voi dovrebbe lasciare gli studi di ingegneria e passare a fisica, perché 

abbiamo qui a Roma un nuovo professore di fisica. Posso assicurarvi che questo è 

l’uomo  capace  di  portare  la  fisica  italiana  ad  un  livello  molto  alto.  In  questo 

momento i giovani dovrebbero darsi alla fisica. 

Edoardo  Amaldi,  Emilio  Segrè  e  Ettore  Majorana  seguono  l’invito  di 

Corbino.  L’ambiente  che  si  va  formando  intorno  a  Fermi,  e  che  porta 

all’affermarsi di una nuova scuola di fisica, è favorito senz’altro dalla piccola 

differenza  di  età  tra  maestri  e  discepoli  ma  anche,  come  ricorda  Rasetti,  dal 

fatto che le persone coinvolte sono poche: 

(cid:1)

(cid:4)(cid:1)

A  parte  il  genio  e  la  personalità  di  Fermi,  una  condizione  indispensabile  per  il 

formarsi di un ambiente come la scuola di Roma ai tempi di Corbino era il numero 

esiguo di partecipanti. 

Corbino  promuove  paternamente  il  lavoro  dei  giovani  allievi,  togliendo 

loro,  come  afferma  Amaldi,  «ogni  preoccupazione  per  le  finanze  e 

l’amministrazione  del  laboratorio  in  modo  che  essi  potessero  serenamente 

dedicare tutto il loro tempo alla ricerca». 

 

I corsi di Fisica teorica 

In  Italia,  ancora  negli  anni  Venti  e  per  molti  anni  a  venire,  la  tradizione 

risalente  a  Galileo  Galilei  imponeva  che  lo  studio  della  fisica  fosse 

sostanzialmente  da  intendersi  come  sperimentale,  sebbene  l’aspetto  teorico 

non rimanesse del tutto escluso dalle discussioni scientifiche. Emblematico è 

il caso dello stesso Fermi che, come ricorda Segrè, conseguì la laurea in Fisica 

presso l’università di Pisa con una tesi che, «per tradizione, doveva essere di 

fisica sperimentale», mentre la tesi di diploma alla Scuola normale superiore 

fu di stampo fisico-matematico. Suscita dunque scarsa meraviglia il fatto che 

non vi fosse ancora in Italia un docente titolare di cattedra in Fisica teorica e 

che,  ancora  per  diversi  anni,  quei  fermenti  della  fisica  quantistica  che 

godevano  di  ampio  spazio  di  discussione  oltralpe  non  trovassero  da  noi 

accoglienza. 

Il 20 gennaio 1927 Fermi tenne la prima lezione del corso di Fisica teorica. 

Gli appunti raccolti «dai Dott. Dei e Martinozzi» furono poi pubblicati in un 

libro,  che  si  rivela  perciò  molto  utile  a  comprendere  l’approccio  didattico 

adottato,  sebbene  uno  sguardo  ancora  più  approfondito  nell’insegnamento 

della fisica teorica da parte di Fermi sia reso possibile dall’analisi di un altro 

suo  libro,  pubblicato  nel  settembre  del  1928.  I  libretti  relativi  all’anno 

(cid:1)

(cid:5)(cid:1)

accademico 1927-28 dimostrano come gli argomenti illustrati a lezione siano 

gli  stessi  esposti  nei  primi  sei  capitoli  del  manuale.  Per  ciò  che  riguarda  il 

secondo  corso  di  Fisica  teorica,  dunque,  pur  non  avendo  a  disposizione 

appunti presi durante le lezioni, possiamo ritenere di conoscere gli argomenti 

trattati grazie a tale libro e alla stretta corrispondenza tra il suo contenuto e ciò 

che Fermi registrò nel libretto delle lezioni. 

Il  corso  del  1927-28,  però,  è  particolarmente  interessante  anche  perché  fu 

quello  al  termine  del  quale  Amaldi,  Segrè  e  Majorana  sostennero  l’esame  di 

Fisica  teorica  con  Fermi,  nel  luglio  del  1928.  È  evidente  che  gli  argomenti 

trattati e lo stesso modo di esporli a lezione devono aver inciso profondamente 

sulla  formazione  scientifica  di  questi  tre  allievi.  Amaldi  e  Majorana,  per 

giunta, ebbero occasione di seguire un altro corso del loro professore di Fisica 

teorica, che l’anno seguente, 1928-29, tenne anche il corso di Fisica terrestre. 

Fu l’ultimo esame sostenuto da Amaldi e Majorana, che pochi giorni dopo, il 

6 luglio 1929, si laurearono in Fisica. 

 

Il programma e il libro 

In  questo  paragrafo  ci  soffermeremo  più  in  dettaglio  sugli  argomenti  delle 

lezioni  e  del  libro  «Introduzione  alla  fisica  atomica»,  fornendo  alcune 

indicazioni  utili  a  comprendere  quanto  fedelmente  seguano  uno  sviluppo 

comune a entrambi. 

Per primo ci soffermiamo sul libretto delle lezioni relativo al corso di Fisica 

teorica del 1927-28. Vi sono registrate sessantacinque lezioni, che vanno dal 

15 novembre 1927 al 2 giugno 1928 e che è facile raccogliere in sei gruppi, in 

base  agli  argomenti trattati.  Un primo  gruppo riguarda la teorica  cinetica  dei 

gas  e  gli  elementi  della  meccanica  statistica.  Fermi  affronta  qui  argomenti 

classici,  come  la  dipendenza  della  pressione  dall’energia  cinetica  delle 

(cid:1)

(cid:6)(cid:1)

molecole, i cammini liberi medi, l’equipartizione dell’energia, le distribuzioni 

di  Boltzmann  e  di  Maxwell.  Un  secondo  gruppo  comprende  dieci  lezioni 

dedicate all’elettromagnetismo, in cui ad esempio Fermi illustra il significato 

delle  perturbazioni  elettromagnetiche,  del  vettore  di  Poynting,  della  teoria 

elettronica  delle  dispersione  e  della  teoria  della  radiazione.  Abbiamo  poi  un 

terzo  gruppo,  sui  corpuscoli  costituenti 

la  materia:  gli  elettroni, 

le 

trasformazioni  radioattive,  i  raggi  alfa,  beta  e  gamma.  Nel  quarto  gruppo 

Fermi espone i fondamenti della teoria atomica; i principali argomenti sono il 

modello atomico di Rutherford, i quanti di luce, l’effetto Compton. Il ‘nucleo’ 

del corso tenuto da Fermi è rappresentato però dall’atomo di Bohr; ben venti 

delle  sessantacinque  lezioni  trattano  questo  argomento:  dai  livelli  energetici 

alla  costante  di  Rydberg,  dalle  condizioni  di  Sommerfeld  al  principio  di 

corrispondenza,  dalla  struttura  fine  allo  spin.  Il  sesto  gruppo  di  lezioni 

riguarda infine gli spettri degli atomi con uno, due o tre elettroni di valenza. 

Se  passiamo  adesso  a  considerare  l’indice  della  «Introduzione  alla  fisica 

atomica», la corrispondenza tra argomenti è evidente. Nell’ordine, i titoli dei 

primi  sei  capitoli  del  libro  sono:  La  teoria  cinetica  dei  gas,  Teoria 

elettromagnetica  della  luce,  I  corpuscoli  elettrici,  Gli  scambi  energetici  tra 

luce e materia, L’atomo di Bohr, Le molteplicità spettrali. Possiamo senz’altro 

ritenere  che  la  stesura  del  manuale  di  fisica  atomica  e  l’esposizione  degli 

argomenti  durante  il  corso  si  siano  influenzate  reciprocamente  in  maniera 

molto  stretta,  e  forse  spingerci  fino  ad  avanzare  persino  l’ipotesi  che  Fermi 

abbia organizzato l’indice e il programma in modo contestuale. 

 

(cid:1)

Ettore Majorana: da allievo a professore 

La  traccia  lasciata  dai  corsi  di  Fermi  su  uno  degli  allievi  “teorici”,  Ettore 

Majorana,  è  riscontrabile  nei  quaderni  di  appunti  personali  di  quest’ultimo, 

(cid:7)(cid:1)

soprattutto  nei  cosiddetti  Volumetti  (cinque  quaderni  di  appunti  personali 

redatti tra il 1927 e il 1932 circa, sui quali Majorana riportò alcuni argomenti 

di  studio).  Se  non  vi  compare  alcun  cenno  a  questioni  e  fatti  di  natura 

specificatamente sperimentale, è comunque illuminante dare anche solamente 

uno sguardo all’indice dei temi trattati in essi, per ritrovarvi diversi problemi 

che, introdotti proprio nei corsi di Fermi – sia in quello di Fisica teorica sia in 

quello  di  Fisica  terrestre  –,  Majorana  rielaborò  autonomamente  da  studente. 

Come esempio citeremo alcuni titoli soltanto: Quantizzazione dell’oscillatore 

lineare armonico, Statistica e termodinamica, e anche Equilibrio di una massa 

liquida  eterogenea  in  rotazione  (Problema  di  Clairaut).  Tale  abitudine  di 

Majorana di annotare nei volumetti i problemi affrontati e risolti, o di riportare 

quelli  in  fase  di  risoluzione  nei  cosiddetti  Quaderni  (un’altra  ventina  di 

fascicoli,  il  cui  contenuto  è  organizzato  in  modo  meno  strutturato  rispetto  ai 

Volumetti) non rimarrà confinata agli anni in cui egli frequentava l’università 

da studente, ma si estenderà ben oltre e indurrà il fisico catanese a registrare in 

maniera più o meno regolare le ricerche svolte, delle quali, altrimenti, in molti 

casi non sarebbe rimasta alcuna traccia, neppure nei ricordi sbiaditi di colleghi 

e amici. 

Nel 1933  Majorana trascorse, per  motivi di  studio  e  ricerca,  alcuni  mesi a 

Lipsia,  dove  entrò  in  contatto  con  Werner  Heisenberg.  In  occasione  di  un 

breve periodo di vacanza, in primavera tornò a Roma. Le biografie riferiscono 

che dopo aver concluso il soggiorno in Germania Majorana si appartò sempre 

più  dalla  vita  dell’Istituto,  imboccando  quel  percorso  di  progressivo 

isolamento  personale  e  intellettuale  che  lo  avrebbe  portato,  nel  1938,  a 

scomparire  misteriosamente.  Eppure,  nel  maggio  del  1933  egli  propose  di 

tenere,  in  qualità  di  libero  docente,  un  corso  di  Metodi  matematici  della 

meccanica quantistica, del quale resta però solamente il programma che egli 

(cid:1)

(cid:8)(cid:1)

presentò  preventivamente.  Allo  stesso  modo,  nella  primavera  del  1935  egli 

consegnò  il  programma  per  un  corso  di  Metodi  matematici  della  fisica 

atomica e l’anno successivo per uno di Elettrodinamica quantistica.  

Nel primo di questi tre programmi, a una trattazione fondata sulle vecchie 

regole  di  Bohr  e  Sommerfeld  o  sulla  meccanica  di  Schrödinger  e  di 

Heisenberg,  Majorana  preferì  la  teoria  dei  gruppi,  con  cui  si  proponeva  di 

illustrare sia il mondo dei quanti sia i risultati fondamentali della relatività. Più 

marginale il ruolo riservato alla teoria dei gruppi nel programma del 1935-36, 

in  cui  l’aspetto  fenomenologico  della  fisica  atomica  assumeva  un  peso 

maggiore.  Nell’ultimo  programma,  infine,  trovano  spazio  rielaborazioni  e 

contributi originali all’elettrodinamica quantistica, tra i quali spicca senz’altro 

la già ricordata «simmetria delle cariche». 

Majorana  non  tenne mai  i  corsi  per i  quali  presentò  questi  tre  programmi, 

forse  per  mancanza  di  studenti,  ma  queste  seppur  minime  iniziative 

suggeriscono  che  non  rinunciò  mai  completamente  alla  fisica,  nemmeno  in 

quelli che sono stati descritti come i suoi “anni bui”.  

La nomina in ruolo avvenne alla fine del 1937, «per alta fama di singolare perizia»: 

La commissione esita ad applicare a lui la procedura normale dei concorsi universitari. 

[…]  Fin  dall’inizio  della  sua  carriera  scientifica  ha  dimostrato  una  profondità  di 

pensiero e una genialità di concezioni da attirare su di lui la attenzione egli studiosi di 

Fisica Teorica di tutto il mondo. [I suoi lavori sono] tutti notevolissimi per l’originalità 

dei metodi impiegati e per l’importanza dei risultati raggiunti. 

Nel gennaio del 1938 Majorana diede inizio presso l’Università di Napoli al 

suo primo corso universitario, in Fisica teorica, disciplina in cui Fermi gli era 

stato maestro. 

 

 

(cid:1)

(cid:9)(cid:1)

L’impronta del maestro 

La  vecchia  teoria  dei  quanti,  nata  principalmente  dai  contributi  di  Bohr  e 

Sommerfeld  nella  prima  metà  degli  anni  Dieci  del  Novecento,  imponeva 

alcune  restrizioni  –  o  per  meglio  dire  discontinuità  –  al  movimento  degli 

elettroni intorno al nucleo e rappresentava, in definitiva, un compromesso che 

garantiva  la  massima  adesione  ai  risultati  sperimentali  con  il  minimo 

scostamento  dai  principi  della  meccanica  classica.  La  meccanica  quantistica 

formulata a metà degli anni Venti da Schrödinger e Heisenberg era invece una 

teoria  organica  mediante  la  quale  rappresentare  il  mondo  degli  atomi,  ma  a 

tale aspetto di completezza finiva per sacrificare le rappresentazioni intuitive 

della  realtà  microscopica.  Quest’ultima  sua  caratteristica  non  ne  faceva 

materia di agile insegnamento nelle università, tant’è che, ancora per circa tre 

decenni,  la  «vecchia  teoria  dei  quanti»  conserverà  un  ruolo  non  secondario 

nell’insegnamento della fisica atomica. 

Fatta una simile premessa, non stupisce che Fermi abbia escluso dal corso 

da lui  tenuto nel  1927-28 l’insegnamento della nuova  meccanica  quantistica, 

limitandosi  a  riservargli  il  decimo  capitolo  del  suo  libro.  Majorana  stesso, 

dieci  anni  dopo,  dedicò  alcune  lezioni  alla  vecchia  teoria  di  Bohr  e 

Sommerfeld,  come  possiamo  dedurre  da  alcuni  appunti  autografi  e  dalla 

trascrizione fattane da un suo studente (tali appunti però non comprendono le 

prime quattro lezioni). 

Un  aspetto  davvero  interessante  che  emerge  dalle  circa  dieci  lezioni  che 

Majorana  dedicò  alla  vecchia  teoria  quantistica  dell’atomo  è  la  loro 

strettissima analogia con gli argomenti trattati a lezione nel 1927-28 da Fermi. 

Si  tratta  innanzitutto  di  un’analogia  nei  contenuti,  ripresi,  pur  se  in  una 

trattazione meno articolata (circa dieci lezioni), quasi integralmente dal corso 

di  Fermi.  Ma  è  anche  un’analogia  che  si  spinge  spesso  fino  a  riguardare  gli 

(cid:1)

(cid:10)(cid:1)

aspetti  più  minuti  e  formali  (le  formule  e  gli  esempi  portati,  i  simboli  scelti 

ecc.).  

L’effetto  Compton, la  struttura  fine  degli  spettri,  lo  spin  dell’elettrone,  gli 

spettri  dei  metalli  alcalini  e  alcalino-terrosi  sono  alcuni  degli  argomenti  che 

Majorana  mutuò  in  modo  inequivocabile  dalla  «Introduzione  alla  fisica 

atomica»  di  Fermi,  dedicando,  in  ultima  analisi,  ad  argomenti  che  aveva 

seguito a lezione nel 1927-28 parte del proprio corso di Fisica teorica. 

 

Contributi originali 

Una volta discusse le applicazioni della vecchia teoria dei quanti, Majorana si 

dedicò  all’elettromagnetismo  e  alla  relatività  e,  conclusesi  le  vacanze  per  il 

carnevale, intraprese lo studio della fisica microscopica in termini della nuova 

meccanica  quantistica,  in  entrambe  le  sue  formulazioni:  quella  matriciale  di 

Heisenberg  e  quella  ondulatoria  di  Schrödinger.  In  questo  modo  conferì  al 

proprio  corso,  poi  purtroppo  interrotto,  connotazione  di  profonda  modernità, 

che  ha  conservato  fino  ad  oggi,  a  distanza  di  quasi  settanta  anni.  Come 

abbiamo  già  accennato,  nei  corsi  universitari  la  meccanica  quantistica  non 

aveva  ancora  assunto  quel  ruolo  di  completa  autonomia  dalla  vecchia  teoria 

dei quanti che avrebbe raggiunto in seguito; tanto più nella versione matriciale 

di  Heisenberg,  al  cui  insegnamento  Majorana  si  dedicò  invece  con  passione. 

Nel suo corso, dunque, può essere isolato un gruppo di lezioni dedicate a temi 

molto  più  avanzati  che  non  quelli  della  vecchia  teoria  dei  quanti.  Se  poi 

torniamo a considerare i tre programmi che presentò come libero docente tra il 

1933 e il 1936, notiamo che già da allora Majorana aveva progettato di tenere 

lezione su tali argomenti, e in maniera ancora più articolata di quanto non fece 

poi di fatto nel 1938; ma, ancor più interessante, vi si trovano citati argomenti 

all’avanguardia  persino  come 

temi  di  ricerca,  prima  ancora  che  di 

(cid:1)

(cid:2)(cid:11)(cid:1)

insegnamento.  Per  portare  un  esempio,  nel  programma  del  1936  Majorana 

incluse la «simmetria delle cariche», ossia la ricerca di una equazione quanto-

meccanica  relativistica,  del  tipo  di  Dirac,  che  fosse  simmetrica  rispetto 

all’elettrone  e  alla  sua  antiparticella,  il  positrone,  da  poco  osservata 

sperimentalmente.  Su  tale  questione  egli  avrebbe  pubblicato,  solamente  nel 

1937 e su sollecitazione di Fermi, un articolo in cui introduceva un argomento 

ancora  oggi  al  vaglio  della  verifica  sperimentale:  la  teoria  dei  neutrini  di 

Majorana. 

Un  altro  esempio,  forse  ancora  più  illuminante,  ci  è  offerto  dall’uso  che 

Majorana prevedeva di fare della teoria dei gruppi, come traspare chiaramente 

dai programmi che presentò a Roma. Tale teoria si differenziava radicalmente 

dall’approccio  matematico  familiare  ai  fisici,  e  la  maggior  parte  di  essi 

l’avrebbe  trascurata  per  almeno  altri  vent’anni.  Introdotta  nel  quadro  della 

meccanica  quantistica  nel  1928  attraverso  il  fondamentale  libro  di  Hermann 

Weyl,  fu,  diversamente  che  per  Fermi,  uno  degli  interessi  principali  di 

Majorana, come è evidente dai suoi manoscritti. Questo ‘incontro’ con i nuovi 

e  potenti  mezzi  matematici  segnerà  pressoché  tutta  la  sua  produzione 

successiva  anche 

inedita,  compreso 

l’approccio  d’avanguardia  che 

caratterizzerà il suo corso di Fisica teorica di Napoli. 

Conclusioni 

Quanto  qui  esposto  dimostra  innanzitutto  quanto  sia  importante  e  utile 

l’analisi dei documenti originali nel condurre studi di carattere storico. Grazie 

a  carte  conservate  in  polverosi  scaffali  è  stato  possibile  sia  ricostruire  il 

contenuto  del  corso  di  Fisica  teorica  di  Enrico  Fermi  seguito  da  Ettore 

Majorana, sia constatare come l’interesse di quest’ultimo per l’insegnamento 

(cid:2)(cid:2)(cid:1)

 

(cid:1)

universitario  risalisse  a  prima  dell’unico  corso  che  effettivamente  tenne,  a 

Napoli, nel 1938. 

L’aspetto  più  interessante  che  emerge  da  tale  analisi  è  senz’altro  che 

l’attività  didattica  di  Majorana,  sia  effettiva  (il  corso  di  Napoli)  sia 

semplicemente in programma (i corsi da libero docente mai realmente tenuti), 

fu  una  sintesi  tra  l’esperienza  maturata  da  studente  e  le  successive 

rielaborazioni  personali,  in  un  delicato  equilibrio  tra  continuità  con  la 

tradizione  accademica  della  propria  formazione  e  soluzioni  originali 

apportatrici di rinnovamento.  

Ringraziamenti 

Desideriamo  ringraziare 

il  professor  Fabio  Sebastiani,  per  gli  utili 

suggerimenti,  e  la  signora  Rossana  Nardella,  per  la  gentile  collaborazione 

nella consultazione dell’Archivio docenti dell’Università di Roma. 

 

(cid:1)

(cid:2)(cid:3)(cid:1)

BIBLIOGRAFIA 

F.  Cordella,  A.  De  Gregorio,  F.  Sebastiani,  «Enrico  Fermi.  Gli  anni  italiani», 

Editori Riuniti, Roma 2001. 

S. Esposito, Il corso di Fisica teorica di Ettore Majorana: il ritrovamento del 

Documento Moreno, «Nuovo Saggiatore», 21, 1-2 (2005), pp. 21-33. 

S. Esposito, E. Majorana jr, A. van der Merwe, E. Recami, (a cura di), «Ettore 

Majorana. Notes on theoretical physics», Kluwer, Dordrecht 2003. 

E. Fermi, «Lezioni di fisica teorica dettate dal Prof. Enrico Fermi, raccolte dai 

Dott. Dei e Martinozzi», [s.n.] Roma 1927. 

, «Introduzione alla fisica atomica», Zanichelli, Bologna 1928. 

H. Weyl, «Gruppentheorie und Quantenmechanik», Hirzel, Lipsia 1928. 

E. Recami, «Il caso Majorana», Di Renzo, Roma 2000. 

 

 

 

 

Alberto  De  Gregorio,  fisico,  svolge  attività  di  ricerca  in  storia  della  fisica 

presso l’Università di Roma «La Sapienza. 

Salvatore Esposito è un fisico teorico dell’Università di Napoli «Federico II» 

che da alcuni anni lavora anche su questioni di storia della fisica. 

(cid:1)(cid:1)

(cid:1)

(cid:2)(cid:4)(cid:1)

